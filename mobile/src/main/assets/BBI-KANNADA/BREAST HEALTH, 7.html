<html>
<head>
    <title></title>
<meta name="viewport" content="width=device-width, initial-scale=1">
     <link rel="stylesheet"  type="text/css" href="../css/bbi.common.css">


</head>

  
  

<body>

<div class="align">
        <p class="h2" style="text-align:center;">ಬೆನೈನ್ ಸ್ತನ ಆರೋಗ್ಯ ಸಮಸ್ಯೆಗಳು <br/> ಸ್ತನದ ಸಿಸ್ಟ್‌ಗಳು</p>
    </div>

    

<p class="story">ಪ್ರೀತಿ (ಹೆಸರು ಬದಲಿಸಲಾಗಿದೆ), 40 ವರ್ಷದ ಮಹಿಳೆಯಾಗಿದ್ದು, ಅವರು ಹಠಾತ್ತಾಗಿ ಬೆಳಿಗ್ಗೆ ಎಡ ಸ್ತನದಲ್ಲಿ ಗಂಟು ಇರುವುದನ್ನು ಗಮನಿಸಿದ್ದಾರೆ. </p>



<div style="text-align:center;">
   <p style="text-align:center;color:#c7007f";>ಸ್ತನ</p>
      <p style="text-align:center;"><img class="img-responsive" src="../images/bc_breast_kannada.png" width="20%" alt="" /> </p>  
     </div> 
       <figcaption class="h5">
        ಸೌಜನ್ಯ: ಬ್ರೀಸ್ಟ್ ಕ್ಯಾನ್ಸರ್ ಕೇರ್, ಯುಕೆ
		</figcaption>
		
		
		<br/>
		
		<div style="text-align:center;">
   <p style="text-align:center;color:#c7007f";>ಮೊಲೆತೊಟ್ಟು</p>
      <p style="text-align:center;"><img class="img-responsive" src="../images/bc_nipple_kannada.png" width="20%" alt="" /> </p>  
     </div>
	 
        <figcaption class="h5">
            ಸೌಜನ್ಯ: ಬ್ರೀಸ್ಟ್ ಕ್ಯಾನ್ಸರ್ ಕೇರ್, ಯುಕೆ
        </figcaption>
		
		<br/>
		
		
		<p class="question">ಸ್ತನದ ಸಿಸ್ಟ್‌ ಎಂದರೇನು?</p>

<p style="text-align: justify;">ಸ್ತನದಲ್ಲಿ ಹಾಲಿನ ನಾಳಗಳು (ಹಾಲನ್ನು ಮೊಲೆತೊಟ್ಟಿಗೆ ಒಯ್ಯುವ ಕೊಳವೆಗಳು) ಮತ್ತು ಲೊಬ್ಯೂಲ್‌ಗಳನ್ನು (ಹಾಲು ಉತ್ಪಾದಿಸುವ ಗ್ರಂಥಿಗಳು) ಹೊಂದಿರುತ್ತವೆ. ಕೆಲವೊಮ್ಮೆ ಸ್ತನದ ಅಂಗಾಂಶದಲ್ಲಿ ದ್ರವ ತುಂಬಿದ ಕೋಶಚೀಲಗಳು ಉಂಟಾಗುತ್ತವೆ. ಇವನ್ನೇ ಸ್ತನದ ಸಿಸ್ಟ್‌ಗಳೆನ್ನುತ್ತಾರೆ. ಇದು ಸ್ತನದಲ್ಲಿರುವ ಅತ್ಯಂತ ಸಾಮಾನ್ಯವಾದ ಬೆನೈನ್ (ಕ್ಯಾನ್ಸರ್ ಅಲ್ಲದ ಗಂಟುಗಳು) ಆಗಿದೆ</p>
<p class="question">ಇದು ಹೇಗೆ ಉಂಟಾಗುತ್ತದೆ ಮತ್ತು ಯಾವ ವಯೋಮಾನದವರಲ್ಲಿ ಇದು ಸಾಮಾನ್ಯವಾಗಿದೆ?</p>
<p style="text-align: justify;">ಇವು ವಯಸ್ಸಾದಂತೆ ಮತ್ತು ಸ್ತನದಲ್ಲಿ ಬದಲಾವಣೆ ಉಂಟಾಗುವಾಗ ನೈಸರ್ಗಿಕವಾಗಿ ಉಂಟಾಗುತ್ತದೆ ಎಂದು ಭಾವಿಸಲಾಗಿದೆ. ಯಾವುದೇ ವಯಸ್ಸಿನಲ್ಲಿ ಸ್ತನದ ಸಿಸ್ಟ್‌ಗಳು ಉಂಟಾಗಬಹುದಾಗಿದ್ದರೂ, ಅವು 35 ವರ್ಷಕ್ಕಿಂತ ಆದರೆ ಋತುಚಕ್ರ ನಿಂತಿಲ್ಲದ ಸ್ತ್ರೀಯರಲ್ಲಿ ಹೆಚ್ಚು ಸಾಮಾನ್ಯವಾಗಿದೆ. ಸ್ತ್ರೀಯರು ಋತುಚಕ್ರ ನಿಲ್ಲುವ ಹಂತಕ್ಕೆ ಬರುತ್ತಿದಂತೆಯೇ ಹೆಚ್ಚು ಪದೇ ಪದೇ ಉಂಟಾಗುತ್ತವೆ ಮತ್ತು ಇದರ ನಂತರ ನಿಲ್ಲುತ್ತವೆ ಅಥವಾ ಮೊದಲಿನ ಪ್ರಮಾಣದಲ್ಲಿ ಇರುವುದಿಲ್ಲ. ಆದರೆ,ಋತುಚಕ್ರ ನಿಂತ ನಂತರ ಹಾರ್ಮೋನ್ ಬದಲಾವಣೆಯ ಚಿಕಿತ್ಸೆಯನ್ನು (ಎಚ್‌ಆರ್‌ಟಿ) ತೆಗೆದುಕೊಳ್ಳುತ್ತಿರುವ ಸ್ತ್ರೀಯರು ಕೂಡ ಸಿಸ್ಟ್‌ಗಳಿಗೆ ತುತ್ತಾಗಬಹುದು.  </p>
<p style="text-align: justify;">ಸಿಸ್ಟ್‌ಗಳು ಚರ್ಮದ ಮೇಲ್ಮೈ ಹತ್ತಿರವೇ ಇದ್ದರೆ ಅಥವಾ ಗಟ್ಟಿಯಾದ ಗಂಟಿನಂತಿದ್ದರೆ ಅವು ಸ್ತನದ ಅಂಗಾಂಶದ ಒಳಭಾಗದಲ್ಲಿ ಇರುತ್ತವೆ. ಅವು ಸ್ತನದ ಯಾವುದೇ ಭಾಗದಲ್ಲಿ ಉಂಟಾಗಬಹುದು, ಆದರೆ ಅವು ಮೇಲ್ಬದಿಯ ಅರ್ಧಭಾಗದಲ್ಲಿ ಹೆಚ್ಚು ಸಾಮಾನ್ಯವಾಗಿ ಉಂಟಾಗುತ್ತವೆ. ಕೆಲವು ಹೆಣ್ಣುಮಕ್ಕಳಲ್ಲಿ ಸಿಸ್ಟ್‌ಗಳು ಅಸೌಖ್ಯ ಉಂಟುಮಾಡಬಹುದು ಮತ್ತು ನೋವುಯುಕ್ತವೂ ಆಗಿರಬಹುದು ಮತ್ತು ಅವಧಿಗಿಂತ ಮೊದಲು ಸಿಸ್ಟ್‌ಗಳು ದೊಡ್ಡದಾಗಿ ನೋವು ಮತ್ತು ಎಳಸುತನ ಹೊಂದಿರಬಹುದು.</p>
<p style="text-align: justify;">ಒಂದು ಅಥವಾ ಹೆಚ್ಚು ಸಿಸ್ಟ್‌ಗಳು ಉಂಟಾಗುವುದು ಸಾಮಾನ್ಯ - ಇದು ಒಂದು ಅಥವಾ ಎರಡೂ ಸ್ತನಗಳಲ್ಲಿರಬಹುದು - ಮತ್ತು ಇದಕ್ಕಾಗಿ ಚಿಂತಿಸಬೇಕಾದ ಅಗತ್ಯವಿಲ್ಲ. ಅಷ್ಟೇ ಅಲ್ಲ ಸಿಸ್ಟ್‌ಗಳನ್ನು ತಿಳಿಯದೇ ಇರುವ ಸ್ತ್ರೀಯರೂ ಕೂಡ ಇರುತ್ತಾರೆ.</p>
<p class="question">ಅವುಗಳನ್ನು ಪತ್ತೆ ಮಾಡುವುದು ಹೇಗೆ?</p>

<p style="text-align: justify;">ಸಾಮಾನ್ಯವಾಗಿ ಸ್ತ್ರೀಯು ರಾತ್ರಿ ಬೆಳಗಾಗುವುದರಲ್ಲಿ ಗಂಟು ಉಂಟಾಗಿರುವುದನ್ನು ಗಮನಿಸಬಹುದು. ಸಿಸ್ಟ್‌ಗಳು ಸಾಮಾನ್ಯವಾಗಿ ಸ್ತನದಲ್ಲಿನ ಗಂಟುಗಳಂತೆ ಗಮನಕ್ಕೆ ಬರುತ್ತವೆ ಅಥವಾ ಅವು ಕೆಲವೊಮ್ಮೆ ಸ್ತನ ಪರೀಕ್ಷೆ ಮಾಡಿಸುವಾಗ ಅಥವಾ ವಾಡಿಕೆಯ ಸ್ತನದ ತಪಾಸಣೆಯ ವೇಳೆ ಪತ್ತೆಯಾಗುತ್ತವೆ.</p>
<p style="text-align: justify;">ತಜ್ಞವೈದ್ಯರ ಸಲಹೆಯು ಅತ್ಯಗತ್ಯ ಮತ್ತು ಮೂರು ಬೇರೆ ಬೇರೆ ಪರೀಕ್ಷೆಗಳಿಗೆ ಒಳಗಾಗುವುದು ಮುಖ್ಯ, ಹೆಚ್ಚಿನ ಸಂದರ್ಭಗಳಲ್ಲಿ ತ್ರಿವಳಿ ವಿಶ್ಲೇಷಣೆಯು ಅಗತ್ಯವಿರುತ್ತದೆ, ಇದರಿಂದ ನಿಖರ ರೋಗಪತ್ತೆಯನ್ನು ಮಾಡಬಹುದು.</p>
<p style="text-align: justify;">ತ್ರಿವಳಿ ವಿಶ್ಲೇಷಣೆ - ವೈದ್ಯಕೀಯ ಸ್ತನ ಪರೀಕ್ಷೆ, ಮಮ್ಮೋಗ್ರಾಂ (ಸ್ತನದ ಎಕ್ಸ್-ರೇ) ಮತ್ತು ಅಲ್ಟ್ರಾಸೌಂಡ್ ಸ್ಕ್ಯಾನ್ (ಇದು ಸ್ತನ ಚಿತ್ರವನ್ನು ಅತ್ಯಧಿಕ ಆವರ್ತನೆಯ ಶಬ್ದ ತರಂಗಗಳ ಮೂಲಕ ರೂಪಿಸುವುದು) ಮತ್ತು ಅಲ್ಟ್ರಾಸೌಂಡ್‌ನ ನಿರ್ದೇಶನದಲ್ಲಿ ಸಿಸ್ಟ್ ದ್ರವದ ಆಸ್ಪಿರೇಶನ್. ರಕ್ತದಿಂದ ಕೂಡಿದ್ದಲ್ಲಿ ದ್ರವವನ್ನು ಪ್ರಯೋಗಾಲಯಕ್ಕೆ ಕಳುಹಿಸಬಹುದು, ಏಕೆಂದರೆ ಚೋಷಿಸಿದಾಗಿನ ದ್ರವದಲ್ಲಿ ರಕ್ತಮಯ ದ್ರವವು ಇದು ಸ್ತನ ಕ್ಯಾನ್ಸರಿನ ಸ್ವಲ್ಪಮಟ್ಟಿನ ಅಪಾಯವನ್ನು ಸೂಚಿಸುತ್ತದೆ.</p>

<div style="text-align:center;"> <div class="container" style="text-align:center;"><img class="img-responsive" src="../images/bc3_kannada.png" alt="" width="80%" height="80%" /></div> </div>
 
<br/>
<br/>


<div style="text-align:center;"> <div class="container" style="text-align:center;"><img class="img-responsive" src="../images/bh3.png" alt="" width="80%" height="80%" /></div> </div>

	 <figcaption class="h5">
      ಒಂದಕ್ಕಿಂತ ಹೆಚ್ಚು ಸಿಸ್ಟ್‌ಗಳು - ಮಮ್ಮೋಗ್ರಾಂ
		</figcaption>
		
	
<br/>
<br/>

<div style="text-align:center;"><div class="container" style="text-align:center;"><img class="img-responsive" src="../images/bh4.png" alt="" width="80%" height="80%" /></div> </div>


	 <figcaption class="h5">
       ಸಿಸ್ಟ್‌ - ಅಲ್ಟ್ರಾಸೌಂಡ್
		</figcaption>
		
		<hr>
<br/>		
<figcaption class="h5">
ಕೃಪೆ: ಕಿಮ್ಸ್-ಉಷಾಲಕ್ಷ್ಮಿ ಸೆಂಟರ್ ಫಾರ್ ಬ್ರೀಸ್ಟ್ ಡಿಸೀಸಸ್‌, ಹೈದ್ರಾಬಾದ್
</figcaption>
<h3 class="align"><a href="http://www.breastcancerindia.org" >www.breastcancerindia.org</a>
</h3>
<hr>
<br/>  


	

<p class="question">ಹೆಚ್ಚಿನ ಸಿಸ್ಟ್‌ಗಳನ್ನು ಬೆನೈನ್ ಎಂದೇ ಏಕೆ ಪರಿಗಣಿಸಲಾಗುತ್ತದೆ (ಮಾಲಿಗ್ನಂಟ್ ಅಲ್ಲ)?</span></p>
<p style="text-align: justify;">ಹೆಚ್ಚಿನ ಸಿಸ್ಟಗಳು ಬೆನೈನ್ (ಕ್ಯಾನ್ಸರ್ ಅಲ್ಲದವು) ಆಗಿದ್ದು ಸ್ತನ ಕ್ಯಾನ್ಸರ್ ಉಂಟಾಗುವ ಹೆಚ್ಚಿನ ಅಪಾಯ ಇರುವುದಿಲ್ಲ. ಆದರೆ ಅಪರೂಪವಾಗಿ ಕೆಲವು ಸಿಸ್ಟ್‌ಗಳು ಕ್ಯಾನ್ಸರ್ ಅನ್ನು ಹೊಂದಿರಬಹುದು (ಇಂಟ್ರಾಸಿಸ್ಟಿಕ್ ಕ್ಯಾನ್ಸರ್). ಸಿಸ್ಟ್‌‌ನಿಂದ ಪಡೆದ ರಕ್ತಮಯ ಚೋಷಣೆಯ ದ್ರವವನ್ನು ಯಾವುದೇ ಅಪಾಯವಿಲ್ಲ ಎಂದು ಖಾತ್ರಿಪಡಿಸಿಕೊಳ್ಳಲು ಜಾಗರೂಕತೆಯಿಂದ ವಿಶ್ಲೇಷಿಸಬೇಕು  </p>
 


<p class="question">ಸ್ತನದ ಸಿಸ್ಟ್‌ಗಳನ್ನು ನಿರ್ವಹಿಸುವುದು ಹೇಗೆ?</p>
<p style="text-align: justify;">ಒಂದು ವೇಳೆ ಮೇಲೆ ಉಲ್ಲೇಖಿಸಿದಂತೆ ತ್ರಿವಳಿ ವಿಶ್ಲೇಷಣೆಯು ಸಾಮಾನ್ಯ ಸಿಸ್ಟ್ ಇರುವುದನ್ನು ದೃಢೀಕರಿಸಿದಲ್ಲಿ, ಈ ಗಂಟು ಕ್ಯಾನ್ಸರ್ ಅಲ್ಲ ಮತ್ತು ಇದು ಕ್ಯಾನ್ಸರ್ ಉಂಟುಮಾಡುವುದಿಲ್ಲ ಎನ್ನುವ ಖಾತರಿಯನ್ನು ಸ್ತ್ರೀಯು ಹೊಂದಬಹುದು. ಹೆಚ್ಚಿನ ಸಿಸ್ಟ್‌ಗಳು ತನ್ನಿಂತಾನೆ ಮಾಯವಾಗುತ್ತವೆ ಮತ್ತು ಈ ಕುರಿತು ಚಿಂತಿಸುವ ಅಗತ್ಯ ಇರುವುದಿಲ್ಲ. ಹೆಚ್ಚಿನಂಶ ಸ್ತನದ ಸಿಸ್ಟ್‌ಗಳನ್ನು ಚೋಷಣೆ ಮಾಡುವ ಅಗತ್ಯ ಇರುವುದಿಲ್ಲ. ಸಿಸ್ಟ್‌ಗಳನ್ನು ತೆಗೆಯುವುದಕ್ಕೆ ಶಸ್ತ್ರಚಿಕಿತ್ಸೆಯ ಅಗತ್ಯ ಇರುವುದಿಲ್ಲ.</p>
<p style="text-align: justify;">ಸಿಸ್ಟ್ ದೊಡ್ಡದಿದ್ದರೆ ಮತ್ತು ಅಸೌಖ್ಯ ಉಂಟುಮಾಡುತ್ತಿದ್ದರೆ, ತೆಳುವಾದ ಸೂಜಿ ಮತ್ತು ಸಿರೀಂಜ್ ಬಳಸಿ ಅಲ್ಟ್ರಾಸೌಂಡ್ ಬಳಸಿ ಅಥವಾ ಬಳಸದೇ ದ್ರವವನ್ನು ಹೊರಹಾಕಬಹುದು.</p>
<p style="text-align: justify;">ಒಮ್ಮೆ ದ್ರವ ಹೊರಹೋದಲ್ಲಿ, ಸಿಸ್ಟ್ ಸಾಮಾನ್ಯವಾಗಿ ಮಾಯವಾಗುತ್ತದೆ. ಸಿಸ್ಟ್‌ನಿಂದ ತೆಗೆದಿರುವ ದ್ರವವು ತಿಳಿಬಣ್ಣದಿಂದ ಗಾಢಬಣ್ಣದವರೆಗೆ ತೋರಿಕೆಯಲ್ಲಿ ಭಿನ್ನವಾಗಿರಬಹುದು.</p>
<p style="text-align: justify;">ಒಂದುವೇಳೆ ಸ್ತನದ ಅಲ್ಟ್ರಾಸೌಂಡ್ ಇಂಟ್ರಾಸಿಸ್ಟಿಕ್ ಬೆಳವಣಿಗೆಯನ್ನು ತೋರಿಸಿದಲ್ಲಿ, ಸಿಸ್ಟ್ ದ್ರವವನ್ನು ಚೋಷಣೆಯ ಮೂಲಕ ತೆಗೆಯಬೇಕು ಮತ್ತು ಇಂಟ್ರಾಸಿಸ್ಟಿಕ್ ಕ್ಯಾನ್ಸರ್ ಇರುವ ಸಾಧ್ಯತೆಯನ್ನು ತಳ್ಳಿಹಾಕಲು ಇಂಟ್ರಾಸಿಸ್ಟಿಕ್ ಬೆಳವಣಿಗೆಯ ಕೋರ್ ನೀಡಲ್ ಬಯಾಪ್ಸಿಯ ಜೊತೆಯಲ್ಲಿ ಇದನ್ನು ಸೈಟಾಲೊಜಿಗಾಗಿ ಕಳುಹಿಸಬೇಕು.</p>
<p style="text-align: justify;">ಆದರೆ ಇಂಟ್ರಾಸಿಸ್ಟಿಕ್ ಕ್ಯಾನ್ಸರ್ ಅತ್ಯಂತ ಅಪರೂಪ ಹಾಗೂ ಹೆಚ್ಚಿನಂಶ ಸ್ತ್ರೀಯರು ಕೇವಲ ಸಿಸ್ಟ್‌ಗಳನ್ನು ಮರುಖಾತರಿಗಾಗಿಯಷ್ಟೇ ಪರೀಕ್ಷೆಗೆ ನೀಡಬೇಕಾಗುತ್ತದೆ.</p>
<p class="question">ಚೋಷಿಸಿದ ನಂತರವೂ ಸಿಸ್ಟ್‌ಗಳು ಮರುಕಳಿಸುತ್ತವೆಯೇ?</p>
<p style="text-align: justify;">ಸಿಸ್ಟ್‌ಗಳು ಮರುಕಳಿಸಬಹುದು ಅಥವಾ ಹೊಸ ಸಿಸ್ಟ್‌ಗಳು ಕಾಣಿಸಿಕೊಳ್ಳಬಹುದು. ಮರುಕಳಿಸಿದ ಸಿಸ್ಟ್ ಎಂದು ಮೊದಲೇ ಊಹೆ ಮಾಡದೇ ಇರುವುದು ಮುಖ್ಯ. ವಿಶ್ಲೇಷಣೆ ಮತ್ತು ದೃಢೀಕರಣಕ್ಕೆ ತಜ್ಞವೈದ್ಯರ ಸಲಹೆ ಅಗತ್ಯ. ಸಿಸ್ಟ್‌ಗಳಿಗೆ ಚಿಕಿತ್ಸೆಯು ಎಲ್ಲ ಸಮಯದಲ್ಲಿಯೂ ಒಂದೇ ಆಗಿರುತ್ತದೆ.</p>
<p class="question">ಸಿಸ್ಟ್‌ಗಳ ರೋಗಪತ್ತೆಯ ನಂತರ ಫಾಲೋಅಪ್ ಅಗತ್ಯವೇ?</p>
<p style="text-align: justify;">ಒಂದು ವೇಳೆ ಸಿಸ್ಟ್‌ ದ್ರವವನ್ನು ಹೊರಹಾಕಿದಲ್ಲಿ, ಸಿಸ್ಟ್ ಕೆಲವು ವಾರಗಳಲ್ಲಿಯೇ ಪುನಃ ತುಂಬಿದೇಯೆ ಎಂದು ನೋಡಲು ತಜ್ಞವೈದ್ಯರನ್ನು ಭೇಟಿಯಾಗುವುದು ಮುಖ್ಯವಾಗಿರುತ್ತದೆ. ಫಾಲೋ ಅಪ್ ಅವಧಿಯಲ್ಲಿ ಸ್ತನದ ಅಲ್ಟ್ರಾಸೌಂಡ್ ಸ್ಕ್ಯಾನ್ ಅನ್ನು ನಡೆಸಬೇಕು.</p>
 
</body>
</html>